---
layout: post
title: Start în programare
categories: [Programare,Inspirație,Carieră]
excerpt: Urmăresc cu interes evoluția implicării sistemelor AI în piața muncii și văd cum lucrurile se schimbă. Se vorbește din ce în ce mai mult despre faptul că în viitorul apropiat unele joburi vor fi automatizate. Unii oameni vor fi nevoiți să se orienteze spre alte domenii.
---

Urmăresc cu interes evoluția implicării sistemelor *AI* (*artificial intelligence*)
în piața muncii și văd cum lucrurile se schimbă. Se vorbește din ce în ce mai mult despre
faptul că în viitorul apropiat unele joburi vor fi automatizate. Unii oameni vor fi nevoiți
să se orienteze spre alte domenii.

Această schimbare, accelerată în ultimii ani prin progresul algoritmilor de inteligență
artificială, este deja vizibilă în unele domenii. Iar cei care lucrează în acele domenii
sunt afectați; pentru ei schimbarea e reală, nu poate fi ignorată.

De exemplu, de câțiva ani buni industria *automotive* investește foarte mult în tehnologii
de tip *driverless vehicles*, care permit conducerea autovehiculelor fără șofer. Deja
în unele state din SUA există șoferi de camion care și-au pierdut slujba din cauza TIR-urilor
care se conduc singure. Între timp, autoturismele Waymo adună [milioane de kilometri](https://www.cnet.com/news/waymo-driverless-cars-have-driven-20-million-miles-on-public-roads/) parcurși
pe drumuri publice, fără șofer:

>Waymo, compania ce se ocupă cu mașini autonome, - deținută de Alphabet, părintele Google -
>a anunțat că [...] flota sa de vehicule fără șofer a condus mai mult de 20 de milioane de
>mile pe drumuri publice.

Kai-Fu Lee, președinte și CEO al Sinovation Ventures (a mai deținut și funcții executive la
Microsoft, Apple și Google), a afirmat într-un [interviu](https://youtu.be/5dZ_lvDgevk?t=41) în 2019:

>Cred că aproximativ 50% dintre joburi vor fi amenințate - într-o oarecare măsură sau în mod
>radical - de inteligența artificială cam în următorii cincisprezece ani.

Există un [studiu](https://www.oxfordmartin.ox.ac.uk/downloads/academic/The_Future_of_Employment.pdf)
publicat în 2013, de către [Carl Benedikt Frey și Michael Osborne de la
Universitatea din Oxford](https://youtu.be/5dZ_lvDgevk?t=2946), care arată că 47% din muncă
va putea fi făcută de mașinării în următorii douăzeci de ani:

>Nu încercăm să estimăm numărul de joburi care vor fi într-adevăr automatizate, ci ne concentrăm
>pe probabilitatea ca un job să fie automatizat peste un număr nespecificat de ani. Conform
>estimărilor noastre, aproximativ 47% din totalul muncii în Statele Unite este în categoria cu
>risc ridicat. Ne referim la acestea ca la joburi aflate în pericol, adică joburi la care ne
>așteptăm să poată fi automatizate relativ curând, poate peste unul sau două decenii.

În acest context, cererea de *software* va fi din ce în ce mai mare. În consecință, cererea
de programatori va crește. Totuși, pentru a nu fi părtinitori, trebuie să recunoaștem că
există unii [cercetători](https://bartoszmilewski.com/2020/02/24/math-is-your-insurance-policy/)
care au descoperit că până și unele subdomenii din programare vor fi automatizate.
Există deja algoritmi inteligenți care generează interfețe grafice sau care optimizează alte
programe.

Dacă e să luăm în calcul și situația mondială actuală, în care o mare parte din populația
lumii stă acasă și își desfășoară multe activități *online*, vom vedea cum multe afaceri se
vor muta în mediul virtual.
{% include pullquote.html quote="Fără îndoială, lumea funcționează pe software." %} Așa spunea
în 2010 Bob Muglia, președintele pe domeniul de servere și instrumente la Microsoft, la un
eveniment în Las Vegas. "Uită-te în jur. Uită-te la fiecare lucru, la toate dispozitivele
pe care le folosim, la sistemele cu care interacționăm."
Deja facem *banking* pe Internet, cumpărăm pe Internet și socializăm tot acolo. Mai mult,
o dată cu impunerea de distanțare socială, mulți dintre noi muncim de la distanță,
cu ajutorul Internetului.

Încă de acum un deceniu, oficialii companiilor de top făceau [afirmații îndrăznețe](https://www.infoworld.com/article/2626578/microsoft-exec--the-world-runs-on-software.html) referitoare la software
și programatori.

>Așa cum am spus, software-ul mișcă lumea, ceea ce înseamnă că programatorii sunt motorul
>din spatele lucrului ce dă energie lumii. - Bob Muglia, cu funcție executivă la Microsoft

Cred că e un moment bun să începem să învățăm programare. Și cred că nu ar trebui să învățăm
programare doar pentru oportunitățile de muncă, ci și pentru faptul că putem aplica principiile
gândirii structurate în toate celelalte arii ale vieții de zi cu zi. Bill Gates, fondatorul
Microsoft, a trimis un [*tweet*](https://twitter.com/billgates/status/806190112841334784?lang=en)
in 2016, spunând: *Oricine poate învăța să codeze. Și toată lumea ar trebui să încerce.*
Tot el spunea într-un
[interviu](https://www.cnbc.com/2018/09/06/bill-gates-everyone-can-benefit-from-learning-this-skill.html):

>Toată lumea poate extrage beneficii din învățarea bazelor științei calculatoarelor.
>Întrebările pe care te învață să le pui - Cum duci la bun sfârșit o sarcină de lucru?
>Poți găsi un tipar? Care sunt datele de care ai nevoie? - sunt folositoare indiferent
>încotro mergi în viață.

În această perioadă, în care suntem constrânși să rămânem mai tot timpul în casă, putem
profita să investim în noi, învățând lucruri noi. Îmi amintesc ce puțină informație aveam
la dispoziție acum 15-20 de ani, în comparație cu multitudinea de surse de informare la
care avem acces acum. E uimitor cum s-a schimbat lumea! Cu Internetul la dispoziție,
avem o ocazie unică să învățăm lucruri interesante, ce ne pot îmbunătăți viața și o pot
impacta pe termen lung. Cred că programarea este unul dintre aceste lucruri.


Până la urmă, dacă învățăm puțină programare, putem inclusiv înțelege ceva mai bine lumea
digitală în care trăim.

Mi-ar plăcea să contribui și eu la această călătorie în lumea programării calculatoarelor.
Pentru asta, voi începe să postez o serie de articole care să te ajute sa faci primii pași,
presupunând că pornești de la zero.

Voi încerca să explic fiecare concept și aplicarea lui într-un mod cât mai simplu și ușor
de înțeles, gândindu-mă cum mi-ar fi plăcut să-mi fie explicate lucrurile atunci când
habar n-aveam ce-i ăla *algoritm*.

O să studiem bazele programării folosind [*Elixir*](https://elixir-lang.org), un limbaj
modern, folosit cu succes în industrie. Am ales Elixir din două motive:

- există deja astfel de cursuri, cărți, video-uri etc. folosind limbaje precum Python sau Java,
deci ar prinde bine ceva diferit
- Elixir este un limbaj care promovează un alt stil de programare față de cele menționate,
un stil despre care mulți specialiști spun că va fi preponderent în viitor

Nu în ultimul rând, sper ca aceste postări în limba română să fie resurse utile de învățare.
Sunt destul de puține informații structurate și ușor de urmărit, în limba noastră. Sper
să reușesc să contribui la îmbunătățirea situației, oferindu-ți conținut de calitate.

În final, sper că aceste idei au reușit să te entuziasmeze cu privire la  programare și ești
gata să intri într-o lume nouă, cu nenumărate posibilități.
